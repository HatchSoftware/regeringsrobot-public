3 Dierenwelzijn Sinds de afgelopen regeerperiode heeft Vlaanderen het voortouw genomen op het vlak van dierenwelzijn. Gelet op het belang en het brede draagvlak gaat deze Vlaamse regering , steeds in overleg met de actoren, op dat spoor door. Tevens brengen we goede praktijken rond dierenwelzijn bij het kweken en houden van alle soorten dieren (gezelschaps-, nuts-, proef-dieren…) actief onder de aandacht en stimuleren de navolging ervan. Economische belangen komen soms tegenover dierenwelzijn te staan. Hoewel we vertrekken vanuit het principe van no gold plating, kan Vlaanderen kiezen om dierenwelzijn te laten primeren, evenwel na overleg met de betrokken actoren, een economische impactmeting, en mits flankerende maatregelen en redelijke termijnen. Elk vorm van dierenmishandeling moet vervolgd en streng(er) bestraft worden. We investeren in een betere controle en handhaving waarbij we met onze inspectie dierenwelzijn, die de rol van dierenpolitie zal opnemen, streven naar dezelfde mate van controle en gestrengheid voor alle actoren op het terrein. Ook illegale handel, import en export van dieren moet bestreden worden. Om het welzijn van onze dieren te waarborgen, komt er een duidelijk geïntegreerd wetgevend kader voor alle segmenten van het dierenwelzijns-beleid in de vorm van een Vlaamse Codex voor Dierenwelzijn. Na overleg met de landbouwsector en economi-sche impactmeting, met flankerende maatregelen en redelijke termijnen zetten we in op de uitfase-ring van het gebruik van kooisystemen voor kippen en begeleiden meer diervriendelijke alternatieven. Er komt een uitdoofbeleid met flankerende maatregelen en redelijke termijnen voor het houden van kermispony’s. We organiseren overleg met zowel dolfinaria als biologische wetenschappers inzake de noodzaak aan en de modaliteiten van een uitdoofbeleid voor het houden van dolfijnen in gevangenschap. We zorgen voor decretale basis opdat producten in functie van het kweken, verzorgen en huis-vesten van dieren die niet beantwoorden aan de dierenwelzijnsbehoeften, niet langer gebruikt kunnen worden. Bij het toekennen van landbouwinvesteringssub-sidies voor de bouw van stallen geven we meer gewicht aan Dierenwelzijn. Daarnaast wordt de fokkerijreglementering katten en honden onder de bevoegdheid van de Minister van Dierenwelzijn gebracht. Voor dieren die permanent buiten gehouden worden, moet er altijd beschutting (natuurlijke beschutting of een schuilhok) beschikbaar zijn. We voorkomen dierproeven zoveel mogelijk. We investeren volop in alternatieven zodat we dier-proeven maximaal kunnen vermijden of vervangen door wetenschappelijke methodes. We starten een ronde tafel met de sector om een concreet actieplan uit te werken. We stimuleren de gemeenten om het Dierenwelzijnsbeleid ook op lokaal niveau te versterken. Dierenasielen zijn een belangrijke speler in dat dierenwelzijnsbeleid. Alle Vlaamse gemeenten moeten een samenwerking aangaan met een dierenasiel en de goede werking ervan opvolgen. Dit kan op het eigen grondgebied of door samen-werking met een dierenasiel in een nabijgelegen gemeente. Vanuit de Vlaamse overheid zal een financiële ondersteuning worden voorzien met het oog op professionalisering. Ook op Europees niveau neemt Vlaanderen het voortouw inzake Dierenwelzijn. We dringen aan op een Europese commissaris voor dierenwelzijn. Vlaanderen blijft ook ijveren voor een verbod op de chirurgische castratie van biggen op Europees niveau. We ijveren ook voor een Europees regis-tratiesysteem om de handel in gezelschaps-dieren beter te monitoren, zodat we sneller kunnen ingrijpen waar nodig. We sturen ook aan op een herziening van de Europese reglemente-ring rond het transport van levende dieren, waarbij de maximale transportduur ingekort wordt. We ondersteunen mobiele slachthuizen om zo veel mogelijk dierentransporten te vermijden. In overleg met de sector en het FAVV ontwikkelen we een kader om warmtestress te voorkomen, onder meer via het flexibel organiseren van de slacht-uren. We passen het uitdoofbeleid voor pelsdieren-kweek in Vlaanderen aan in functie van bemerkingen van de Europese Commissie, met flankerende maatregelen. De doelstelling blijft vanzelfsprekend onveranderd nl. de snelst mogelijke stopzetting van de pelsdierenkweek. We handhaven het verbod op onverdoofd slachten. Ook voor de laatste categorie van dieren die, door technologische beperkingen, nog niet onder het verbod vallen, nl. de zwaardere runderen, leggen we het verbod op zodra de techniek op punt staat. 