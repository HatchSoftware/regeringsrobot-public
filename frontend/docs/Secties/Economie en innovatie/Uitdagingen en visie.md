2.1 Uitdagingen en visie We leven in een tijd van baanbrekende weten-schappelijke ontdekkingen, razendsnelle techno-logische ontwikkeling, en een sterke maatschap-pelijke vooruitgang. Tegelijkertijd worden we geconfronteerd met nieuwe uitdagingen zoals klimaat, mobiliteit, welzijn en internationale concurrentiekracht die nieuwe, hoge verwach-tingen stellen aan ons innovatiesysteem. We moeten het Vlaamse innovatie-ecosysteem1 verder blijven uitbouwen, door het aanjagen van een nog intensere samenwerking, waarin ook overheid en burgers nog actiever hun rol spelen. We waarderen ondernemerschap en stimuleren de ondernemerscultuur in Vlaanderen en de groei van onze kmo’s. We blijven inspanningen doen om eventuele drempels die kmo’s ondervinden bij innoveren en ondernemen verder weg te werken. We besteden daarbij bijzondere aandacht aan het verbreden van de innovatiebasis naar kleine bedrijven, het herstel van de productiviteitsgroei maar ook aan het risico van externe schokken voor de economie, zoals omwille van de Brexit. Internationale excellentie blijft het belangrijkste streven in ons Vlaams onderzoeksbeleid, in zowel fundamenteel als toegepast onderzoek. Om een antwoord te bieden aan de uitdagingen waarmee we geconfronteerd worden, scharen we ons achter de doelstellingen inzake economie, wetenschap en innovatie die opgenomen zijn in Vizier 2030 – Een 2030 doelstellingenkader voor Vlaanderen. We laten Vlaanderen doorstoten tot de top 5 van innovatieve kennisregio’s in Europa, zoals aanbevolen door de Vlaamse Adviesraad Innoveren en Ondernemen (VARIO) en gedefini-eerd in de Regional Innovation Scoreboard van de EU (RIS). Deze ambitie wordt de centrale toetssteen van ons innovatiebeleid. We baseren ons beleid op feiten en cijfers, en empirische evidentie, benchmarken met de Europese top. We hebben permanente aandacht voor het monitoren, bewaken en verhogen van de doel-matigheid van ons beleid. We stellen op basis van de RIS een set van strategische beleidsindi-catoren samen waarmee we het realiseren van onze ambities opvolgen, en op basis waarvan we het beleid kunnen sturen, vormgeven en evalu-eren. We vragen daarvoor een voorzet aan de VARIO, waarbij we de planning hiervan afstemmen met de VARIO en de SERV en voor-zien in een transparante rapportering. We willen immers de impact van het economisch – en innovatiebeleid versterken. Via een gerichte monitoring volgen we ook op in welke mate onze beleidsinstrumenten en O&O-investeringen bijdragen aan de maatschappelijke en economi-sche uitdagingen die Vlaanderen wil aanpakken. Om een top 5 innovatieve kennisregio te worden moeten we de middelen ook op de meest doelma-tige wijze blijven inzetten. Dit is een gezamenlijke verantwoordelijkheid van alle actoren in het Vlaamse onderzoeks-, ontwikkelings- en innovatie-veld, en vergt een permanent kritische blik naar de inzet van de beschikbare middelen en de manier waarop de actoren hiermee bijdragen aan het realiseren van onze doelstellingen. Dit bereiken we onder meer via uitgaventoetsen en gestandaardi-seerde en systemische impactanalyses. Middelen van minder performante programma’s en actoren zullen we heroriënteren en inzetten waar ze een hogere output en meerwaarde realiseren. Bovendien ontwikkelen we systeemevaluaties om na te gaan in welke mate de programma’s/ actoren/structuren/instrumenten bijdragen tot het behalen van de doelstellingen op het niveau van het beleidsniveau en de langetermijnstrategie van de Vlaamse regering. Een belangrijke randvoorwaarde om deze doelstelling te realiseren is de beschikbaarheid van voldoende middelen. We trekken de ambitie uit vorige legislaturen door en verhogen de budgetten voor onderzoek, ontwikkeling en innovatie (O&O&I) om tegen het einde van de legislatuur de 3% norm voor de gezamenlijke O&O-investeringen van overheid en onderne-mingen te bereiken. We zullen de daartoe binnen het Hermesfonds voorziene budgetten ook maximaal richten op O&O. De afgelopen jaren bouwden we aan een co-crea-tief en transformatief O&O&I-model waarbij de vier actoren binnen de “quadruple helix”2 – kennisinstellingen, ondernemingen, overheden en burgers – actief samenwerken met het oog op maximale economische en maatschappelijke impact. De volgende legislatuur bouwen we hierop verder, met een beleidsaanpak die inzet op drie strategische krachtlijnen; (I) Ruimte geven aan ondernemingen om te ondernemen, innoveren en internationaliseren; (II) Verder investeren in gunstige omgevings-factoren voor een sterk O&O&I-systeem; (III) Verder investeren in de interactie tussen de actoren van het O&O&I-systeem. 